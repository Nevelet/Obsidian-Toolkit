---
creazione: 2025-06-27
stato: 
tags:
  - note
categorie:
  - "[[Cibo]]"
---

La **parmigiana di melanzane** è uno dei piatti più noti della cucina italiana ma la sua origine è **contesa tra tre regioni**, la Sicilia, la Campania e l’Emilia-Romagna. La ricetta della parmigiana è oggi diffusa con diverse varianti in tutte le regioni d’Italia, rendendo ancora più difficile tracciarne la sua vera origine.


## L’origine del nome “Parmigiana”

La **provenienza del nome** “Parmigiana” non è certa e ci sono due ipotesi principali, che portano ad attribuire l’origine del piatto alla città di **Parma** o alla **Sicilia**.  
Una delle ipotesi è che il termine “Parmigiana” venga ricondotto a uno dei suoi ingredienti, il Parmigiano Reggiano. In più termine “parmigiana” fino al 1500 veniva anche utilizzato per indicare la **cucina tipica della zona di Parma**.

L’ipotesi che ci porta in Sicilia invece fa derivare il nome “parmigiana” non dall’ingrediente del piatto o dalla città di Parma ma dal **termine siciliano “parmiciana”**. Questa parola indica le persiane, che con i loro listelli in legno ricorderebbero la sovrapposizione delle fette di melanzana che vanno a comporre gli strati della parmigiana.

## La prima testimonianza del piatto viene da Napoli

A contendersi l’origine della parmigiana non ci sono solo Emilia-Romagna e Sicilia, anche la città di **Napoli** rivendica i natali di questo famosissimo piatto.  
L’ipotesi che vede la parmigiana nascere a Napoli deriva dal libro “Cuoco galante”, scritto nel 1733 da **Vincenzo Corrado**, cuoco alle dipendenze delle famiglie aristocratiche più in vista di Napoli. La ricetta descritta in questo libro è però molto lontana dall’originale parmigiana, venivano infatti utilizzate non le melanzane ma le zucchine, condite con burro e parmigiano.

Una ricetta più simile a quella odierna appare nel 1839, con la **prima testimonianza della parmigiana** nel libro del cuoco napoletano **Ippolito Cavalcanti**, dove si descrive una preparazione che include tutti gli ingredienti della parmigiana di melanzane originale, a eccezione del Parmigiano.

## Parmigiana siciliana

L’ingrediente principe della parmigiana sono **le melanzane**, ortaggio oggi diffusissimo sulle tavole delle nostre case ma che in Italia arriva solo nel **XV secolo** grazie a commercianti arabi che le portarono **in Sicilia** importandole dall’India. Proprio in India nascono le melanzane, che poi grazie ai flussi commerciali si diffondono in tutto il Mediterraneo diventando un ingrediente diffusissimo nelle cucine tipiche di Italia, Grecia e tanti altri paesi.

L’arrivo delle **melanzane in Sicilia** prima che in ogni altra parte d’Italia e l’ipotesi del termine “parmiciana” come origine del nome del piatto sono le prove che portano molti a veder nascere proprio qui la parmigiana di melanzane.

## Parmigiana a Parma

L’utilizzo di un ingrediente come il **Parmigiano Reggiano**, da cui secondo molti deriverebbe proprio il nome del piatto, fa propendere molti a pensare che la sua origine sia in **Emilia-Romagna**. In più le fonti storiche fanno risalire al XV secolo l’espressione *“cucinare alla maniera dei Parmigiani”*, utilizzata nei libri di cucina del tempo per indicare la preparazione di ricette a base di vegetali a strati, molto popolari nella cucina della zona di Parma.  
È da segnalare come probabilmente l’utilizzo del parmigiano all’interno della ricetta sia avvenuto solo in un momento successivo, come alternativa in una ricetta già affermata che prevedeva l’uso del pecorino.

## Quindi dove nasce la parmigiana?

Le origini della parmigiana come abbiamo visto sono diverse ed **è difficile sapere dove sia nata** e stabilire quale sia la ricetta originale. Di base in tutte le sue varianti la parmigiana viene sempre preparata con le melanzane fritte, alternate a strati di sugo di pomodoro e formaggio. Le **diverse varianti regionali** nascono principalmente dal modo in cui le melanzane vengono fritte, dai formaggi utilizzati all’interno e dall’aggiunta di alcuni ingredienti.

La **parmigiana di melanzane alla siciliana** si distingue per l’aggiunta di scamorza e uova sode mentre l’unicità della **parmigiana di melanzane alla napoletana** è invece che le melanzane prima di essere fritte debbano essere impanate. Per quanto riguarda i formaggi nella versione napoletana il formaggio più utilizzato è la mozzarella, in quella siciliana si preferisce il caciocavallo e la scamorza mentre nella **variante emiliana** gli strati della parmigiana vengono arricchiti da abbondante Parmigiano Reggiano.

